**Per l’avvio o l’esercizio** dell’attività di acconciatore sono necessari:

1. Iscrizione **all’Albo imprese artigiane** per le imprese artigiane, iscrizione **al registro imprese** per le imprese commerciali.

2. **Requisiti morali**, previsti per i soggetti indicati dall’art. 85 del D. Lgs. 6 settembre 2011, n. 159 (Codice delle leggi antimafia e delle misure di prevenzione, nonché nuove disposizioni in materia di documentazione antimafia, a norma degli artt. 1 e 2 della Legge 13 agosto 2010, n. 136).

3. **Per ogni sede o unità locale dell'impresa** in cui viene esercitata l'attività di acconciatore **è designato**, nella persona del titolare, di un socio partecipante al lavoro, di un familiare coadiuvante o di un dipendente dell'impresa, almeno **un responsabile tecnico** in possesso dell’abilitazione professionale il quale garantisce la propria presenza durante lo svolgimento delle attività medesime.

4. **Requisiti professionali** ovvero **abilitazione professionale**.

**Conseguimento dell'abilitazione professionale**<br>
L'abilitazione, così come disposto dall'articolo 3 della legge 17 agosto 2005, n. 174, si consegue previo **superamento di un esame tecnico-pratico** preceduto, in alternativa tra loro:

- dallo svolgimento di **un corso di qualificazione della durata di due anni**, seguito da un corso di specializzazione di contenuto prevalentemente pratico (si veda il [Catalogo dell’offerta formativa regionale][41642ff8]) oppure da un periodo di inserimento della durata di un anno presso un'impresa di acconciatura, da effettuare nell'arco di due anni;

  [41642ff8]: https://siru.regione.umbria.it/SIRU/catalogo_off/index_pubb.php "vai al Catalogo"

**in alternativa**

- da un periodo di **inserimento della durata di tre anni presso un'impresa di acconciatura**, da effettuare nell'arco di cinque anni, e dallo svolgimento di un apposito corso di formazione teorica (si veda il [Catalogo dell’offerta formativa regionale][d6964d50]).

**Il riconoscimento dell'abilitazione professionale** di acconciatore **acquisita in altri Stati membri dell'Unione europea**, ai sensi della normativa vigente, è disposto **dalla Regione**.

  [d6964d50]: https://siru.regione.umbria.it/SIRU/catalogo_off/index_pubb.php "vai al Catalogo"

Qualora si possiedano requisiti professionali acquisiti al di fuori degli stati UE, **la domanda di riconoscimento degli stessi** deve essere inviata, a cura degli interessati, al **Ministero dello Sviluppo Economico** ai sensi dell’art. 5, comma 2, del D.Lgs.  9 novembre 2007 n. 206 di attuazione della direttiva 2005/36/CE.
