**Caratteristiche dei locali**

Come previsto dal regolamento comunale, trattandosi di **prestazione di servizi alla persona** pertinenti a iniziative imprenditoriali definite artigianali dalla legislazione di settore, tali attività devono essere svolte in locali aventi **destinazione d’uso** previste dalla legge e compatibili con le prescrizioni contenute nel Piano Regolatore vigente.
Naturalmente, in caso di coesistenza di più attività in uno stesso locale, è l’**attività “prevalente”** che condiziona la destinazione d’uso dell’immobile.
Ad esempio, in caso di coesistenza di attività artigianale prevalente di acconciatore e di attività commerciale secondaria di commercio al dettaglio, la destinazione d’uso del locale rimarrà quella relativa all’uso prevalente. In ottemperanza a quanto previsto negli **strumenti urbanistici comunali** vigenti.
Tutto ciò a prescindere dal fatto che l’impresa titolare dell’attività sia iscritta, o meno, all’Albo imprese artigiane.
<br><br>
**Dove si può esercitare**

**Presso il domicilio dell'esercente** qualora i locali abbiano i requisiti previsti dal regolamento comunale. Tuttavia **i locali**, nei quali verrà svolta l’attività, **devono essere separati da quelli di civile abitazione** e devono essere in regola con le norme urbanistico-edilizie e con quelle relative alla destinazione d’uso.

**Presso la sede designata dal cliente** in caso di malattia o altro impedimento fisico del cliente stesso ovvero a favore di persone impegnate nello sport, nella moda o nello spettacolo o per particolari eventi.

**Nei luoghi di cura o di riabilitazione, di detenzione, nelle caserme** o in altri luoghi per i quali siano stipulate convenzioni con pubbliche amministrazioni.
<br><br>
**Modalità di esercizio**

L'attività professionale di acconciatore può essere svolta anche unitamente all'attività di estetista, in forma di imprese esercitate nella medesima sede avente i requisiti previsti dal regolamento comunale.

Nel caso in cui l'attività mista sia esercitata da impresa individuale, il titolare che esercita professionalmente le distinte attività deve essere in possesso dei requisiti professionali richiesti per l'esercizio delle attività medesime.

L’esercizio **dell’attività non è subordinato al rispetto dell'obbligo di chiusura infrasettimanale e non è ammesso in forma ambulante o di posteggio**.

Possono esserci ulteriori disposizioni a cui ci si deve attenere contenute nel regolamento comunale del luogo dove si svolge l’attività.
