Il proprietario, possessore o detentore a qualsiasi titolo di un bene che intende intervenire su un immobile o un’area tutelati dal punto di vista paesaggistico.

**Aree soggette a tutela paesaggistica**

**Il Codice dei beni culturali e del paesaggio,** D.Lgs. n. 42/2004, individua i **beni paesaggistici** quali immobili e aree che costituiscono espressione dei valori storici, culturali, naturali, morfologici ed estetici del territorio, comprendono gli immobili e le aree  di notevole interesse pubblico di cui all’art. 136 (quali, ad esempio, le bellezze panoramiche), le aree tutelate per legge di cui all'art. 142 (territori coperti da foreste e boschi, fiumi e relative fasce tutelate, territori contermini ai laghi, parchi e riserve nazionali e regionali, ecc.), ed infine gli eventuali immobili e le aree comunque sottoposte alla tutela dei piani paesaggistici.

Per consultare i **Beni paesaggistici della regione Umbria** vai al link:

[http://www.umbriageo.regione.umbria.it/pagine/beni-paesaggistici](http://www.umbriageo.regione.umbria.it/pagine/beni-paesaggistici)

**Tipologie di autorizzazione**

A seconda del tipo di intervento che si intende effettuare nell’area individuata, la normativa prevede due procedimenti:

• **autorizzazione paesaggistica con procedimento ordinario ai sensi dell’art. 146 del D.lgs. n. 42/2004**, va richiesta nel caso di interventi significativi.  Il procedimento ha tempi di rilascio inferiori o uguali a **120 giorni**;

• **autorizzazione paesaggistica con procedimento semplificato**: va richiesta per interventi di lieve entità come elencati nell'[allegato B del D.P.R. 31/2017](/docs/modulistica/Allegato_B_Dpr_13_febbraio_2017.pdf). La Relazione Paesaggistica è redatta su una specifica scheda semplificata allegata al medesimo D.P.R. 31/2017 e il procedimento deve concludersi nel termine di **60 giorni**.

Nel caso di opere realizzate **in assenza o in difformità da autorizzazione paesaggistica** che rientrino in determinate fattispecie va richiesto il rilascio di:

• **accertamento di compatibilità paesaggistica di cui all’art. 167 de D.lgs. n. 42/2004**: il procedimento si deve concludere entro **180 giorni**, previo **pagamento di sanzione pecuniaria nel caso di esito positivo**.
